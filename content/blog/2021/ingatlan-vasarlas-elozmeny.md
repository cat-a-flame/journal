---
date: 2021-01-31T14:11:41
image: "/blog/images/2021/haz.jpg"
title: "Ingatlan vásárlás: az előzmény"
lead: "Az édesapám öröksége nyomán vettem ingatlant Magyarországon, noha nem szívesen élek itt. Az árak dinamikája és a járvány hatásai alapján döntöttem a halásztelki befektetés mellett, és azóta még inkább megerősödött a véleményem: az ingatlanpiac felfelé ível, és az árak tovább emelkednek."
categories: ["Ingatlan"]
tags: ["Házvásárlás", "Ingatlan vásárlás", "Lakásvásárlás"]
---

<p><strong>Miért is vettem ingatlant Magyarországon 2020-ban, amikor köztudottan nem szeretek itt élni?</strong></p>

<p>Az egész ott kezdődött, hogy örököltem az elhunyt édesapám után egy ingatlant és manapság még mindig ebbe a legjobb befektetni.</p>

<p>Ez a ház olyan városban volt, ahol inkább csak lefelé mennek az árak mintsem felfelé, ezért mielőbb eladtam, és Budapesthez közel, Halásztelken vettem egy másikat.</p>

<p>Mivel albérletben lakok, gondoltam akkor kössük össze a kellemest a hasznossal, legfeljebb 2/4/X év múlva eladom vagy kiadom, de most a vírus miatt amúgy sem lenne egyszerű országot váltani, szóval miért ne.</p>

<p>Nagyjából bő félévet töltöttem nézelődéssel, a piac követésével, hogy miként változnak az árak és az az igazság, a vírus egyáltalán nem állította meg a növekedést, maximum stagnál, de lentebb semmiképpen sem mentek az árak, talán a bérleti díjak, de az eladásoké csak nő folyamatosan, főleg az agglomerációban, mert mindenki menekül kifele. Minek szopjunk a tömegben ha már nem muszáj bejárni az iroda, van lehetőség otthonról is dolgozni?</p>

<p>Először csak lakásokat nézegettünk a XI. kerületben és Buda környékén, de hamar kiderült, hogy a pénzből amim van, max egy lyukat tudnék venni, még akkor is ha vennék fel hitelt, egyszerűen túl drága a négyzetméter ár. Pest viszont szóba se jöhet, több okból, amit nem írnék le.</p>

<p>Kisebb tanakodás után mentünk kicsit kintebb, úgyis egy kertes ház volt az álmom. Halásztelek még pont az az árkategória ami még nem mocskos drága, de 1-2 éven belül biztosan meg fog ugrani. Sikerült is jó áron találni egy új építésű ikerházat pont olyan paraméterekkel, amire vágytunk!</p>

<p>Hogy milyen a ház, arról egy másik posztban írok bővebben.</p>

<p>A szerződést novemberben írtuk alá, azóta a másik ikerházfél 2 millió forinttal drágult, de pár napja beszéltem az építtetővel és mesélte, hogy még drágábbak lesznek legalább 5-6 millióval, mert 2021-től rettentő mértékben emelkedtek az építési anyagok árai.</p>

<p>Aki ingatlanvásárláson gondolkodik és van tőkéje, ne várakozzon, mert sokkal, de <strong>sokkal </strong>drágább lesz minden. A kormány támogatásai csak feljebb tolják az árakat.</p>